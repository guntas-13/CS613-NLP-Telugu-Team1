चारुसमीरणरमणे हरिणकलङ्ककिरणावलीसविलासा
आबद्धराममोहा वेलामूले विभावरी परिहीणा।
बद्धो वासरसङ्गे भीमो रामेण लवणसलिलावासे
सहसा संरम्भरसो दूरारूढरविमण्डलसमो लोले।
गाढगुरुपुङ्खपीडा सधूमसलिलाऽरिसंभवमहाबाणे
आरुढा संदेहं रामे समहीधार मही सफणिसभा।
घोरजलदन्तिसंकुल मट्टमहापङ्ककाहलजलावासम्
आरीणं लवणजलं समिद्धफलबाणविद्धिघोरफणिवरम्
सभयं परिहरमाणो महाऽहिसंचारभासुरं सलिलगणम्
आरूढो लवणजलो जलतीरं हरिबलागमविलोलगुहम्
चञ्चलतरुहरिणगणं बहुकुसुमाबन्धबद्धरामावासम्
हरिपल्लवतरुजालं तुङ्गोरुसमिद्धतरुवरहिमच्छायम्
वरवारनं सलिलभरेण गिरिमहीमण्डलसंवरवारणम्
वसुधार्यं तुङ्गतरङ्गसङ्गपरिहीणलोलवसुधारयम्
प्रणिपत्य ततो वचनं जगाद हितमायतो पतिर् वारीणाम्
गङ्गाऽवलम्बिबाहू रामं बहलोरुहरितमालच्छायम्।
"तुङ्गा गिरिवरदेहा, अगमं सलिलं, समीरणो रसहारी,
अहिमो रविकिरणगणो, माया संसारकारणं ते परमा।
आयाससंभवारुण ! संहर संहारहिमहरसमच्छायम्
बाणं, वारिसमूहं संगच्छ पुराणचारुदेहावासम्।
असुलभहरिसंचारं जलमूलं बहलपङ्करुद्धायामम्
भण किं जलपरिहीणं सुगमं तिमिकम्बुवारिवारणभीमम्।
गन्तुं लङ्कातीरं बद्धमहासलिलसंचरेण सहेलम्
तरुहरिणा गिरिजालं वहन्तु गिरिभारसंसहा गुरुदेहम्।
हरहासरुद्धविगमं परकण्ठगणं महाहवसमारम्भे
छिन्दन्तु रामबाणा गम्भीरे मे जले महागिरिबद्धे।
गच्छन्तु चारुहासा वीररसाबन्धरुद्धभयसंबन्धम्
हन्तुं बहुबाहुबलं हरिकरिणो गिरिवरोरुदेहं सहसा।
जिगमिषया संयुक्ता बहूव कपिवाहिनी मते दाशरथेः
बुद्धजलालयचित्ता गिरिहरणारम्भसंभवसमालोला।
गुरुगिरिवरहरणसहं संहारहिमारिपिङ्गलं रामबलम्
आरूढं सहसा खं वरुणालयविमलसलिलगणगम्भीरम्
अवगाढं गिरिजालं तुङ्गमहाभित्तिरुद्धसुरसंचारम्
अभयहरिरासभीमं करिपरिमलचारुबहलकन्दरसलिलम्।
अलिगणविलोलकुसुमं सकमलजलमत्तकुररकारण्डवगणम्
फणिसंकुलभीमगुहं करिदन्तसमूढसरसवसुधाखण्डम्
अरविन्दरेणुपिञ्जर सारसरवहारिविमलबहुचारुजलम्
रविमणिसंभवहिमहर समागमाबद्धबहुलसुरतरुधूपम्
हरिरवविलोलवारण गम्भीराबद्धसरसपुरुसंरावम्
घोणासंगमपङ्का विलसुबलभरमहोरुवराहम्।
उच्चख्नुः परिरब्धान् कपिसङ्घा बाहुभिस् ततो भूमिभृतः
निष्पष्टशेषमूर्ध्नः शृङ्गविकीर्णोष्णरश्मिनक्षत्रगणान्।
तुङ्गमहागिरिसुभरा बाहुसमारुद्धभिदुरटङ्का बहुधा
लवणजलबन्धकामा आरूढा अम्बरं महापरिणाहम्
बहुधवलवारिवाहं विमलायसमहाऽसिदेहच्छायम्
बद्धविहङ्गममालं हिमगिरिमिव मत्तकुरररवसंबद्धम्
चारुकलहंस्संकुल सचण्डसंचारसारसाबद्धरवम्
सकुसुमकणगन्धवहं समयागमवारिसङ्गविमलायामम्।
सहसा ते तरुहरिणा गिरिसुभरा लवणसलिलबन्धारम्भे
तीरगिरिमारूढा रामागमरुद्धसभयरिपुसंचारम्।
ततः प्राणीताः कपियूथमुख्यैर् न्यस्ताः कृशानोस् तनयेन सम्यक्
अकम्प्रब्राध्नाऽग्रनितम्बभागा महाऽर्णवं भूमिभृतो ऽवगाढाः
तेने ऽद्रिबन्ध्यो, ववृधे पयोधिस्, तुतोष रामो, मुमुदे कपीन्द्रः,
तत्रास शत्रुर्, ददृशे सुवेलः, प्रापे जलान्तो, जुहृषुः प्लवङ्गाः।
भ्रेमुर्, ववल्गुर्, ननृतुर्, जजक्षुर्, जुगुः, समुत्पुप्लुविरे, निषेदुः,
आस्फोटयांचक्रुरभिप्रणेदू, रेजुर्, ननन्दुर्, विययुः, समीयुः।
गिरिपङ्कचारुदेहं कक्कोललवङ्गबधसुरभिपरिमलम्
बहुबहलोरुतरङ्गं परिसरसारूढमुद्धरं लवणजलम्।
लोलं कूलाऽभिगमे खे तुङ्गामलनिबद्धपुरुपरिणाहम्
सुरगङ्गाभरणसहं गिरिबन्धवरेण लवणसलिलं रुद्धम्।
आरूढं च सुवेलं तरुमालाबन्धहारिगिरिवरजालम्
रावणचित्तभयङ्कर मापिङ्गललोलकेसरं रामबलम्
लङ्कालयतुमुलारव सुभरगभीरोरुकुञ्जकन्दरविवरम्
वीणारवरससङ्गम सुरगणसंकुलमहातमालच्छायम्
सरसबहुपल्लवाविल केसरहिन्तालबद्धबहलच्छायम्
ऐरावणमदपरिमल गन्धवहाबद्धदन्तिसंरम्भरसम्
तुङ्गतरुच्छायारुह कोमलहरिहारिलोलपल्लवजालम्
हरिणभयंकरसकुसुम दावसमच्छविविलोलदाडिमकुञ्जम्
कलहरिकण्ठविरावं सलिलमहाबन्धसंकुलमहासालम्
चलकिसलयसंबद्धं मणिजालं सलिलकणमयंविवहन्तम्
तुङ्गमणिकिरणजालं गिरिजलसंघट्टबद्धगम्भीररवम्
चारुगुहाविवरसभं सुरपुरसमममरचारणसुसंरावम्
विमलमहामणिटङ्कं सिन्दूरकलङ्कपिञ्जरसहाभित्तिम्
वीरहरिदन्तिसङ्गम भयरुद्धविभावरीविहारसमीहम्
समहाफणिभीमबिलं भूरिविहङ्गमतुमुलोरुघोरविरावम्
वारणवराहहरिवर गोगणसारङ्गसंकुलमहासालम्
चलकिसलयसविलासं चारुमहीकमलरेणुपिञ्जरवसुधम्
सकुसुमकेसरबाणं लवङ्गतरुतरुणवल्लरीवरहासम्
अमलमणिहेमटङ्कं तुङ्गमहाभित्तिरुद्धरुरुपङ्कगमम्
अमरारूढपरिसर मेरुमिवाविलसरसमन्दारतरुम्
फलभरमन्थरतरुवर मविदूरविरूढहारिकुसुमापीडम्
हरिणकलङ्कमणिसंभव बहुवारिभरसुगम्भीरगुहम्।
जलकामदन्तिसंकुल सहेमरसचारुधवलकन्दरदेहम्
अङ्कुरतोहसमच्छवि रुरुगणसंलीढतरलहरिमणिकिरणम्
गाढसमीरणसुसहं भीमरवोत्तुङ्गवारिधरसंघट्टम्
धवलजलवाहमाला संबन्धाबद्धहिमधराधरलीलम्।
लवणजलबन्धसरसं तरुफलसंपत्तिरुद्धदेहायासम्
लङ्कातोरणवारण मारूढं समरलालसंरामबलम्।
गुरुपणववेणुगुञ्जा भेरीपेलोरुझल्लरीभीमरवम्
ढक्काघण्टातुमुलं सन्नद्धं परबलं रणायाससहम्
आरूढबाणघोरं विमलायसजालगूढपीवरदेहम्
चञ्चलतुरङ्गवारण संघट्टाबद्धचारुपरिणाहगुणम्
असितोमरकुन्तमहा पट्टिशभल्लवरबाणगुरुपुरुमुसलम्
वीररसाऽलङ्कारं गुरुसंचारहयदन्तिसमहीकम्पम्
ते रामेण सरभसं परितरला हरिगणा रणसमारम्भे
रुद्धा लङ्कापरिसर भूधरपरिभङ्गलालसा धीररवम्।
युग्मकम् जलतीरतुङ्गतरुवर कन्गरगिरिभित्तिकुञ्जविवरावासम्
भीमं तरुहरिणबलं सुसमिद्धहिमारिकिरणमालालोलम्।
रावणबलमवगन्तुं जलभरगुरुसलिलवाहगणसमच्छायम्
अट्टतरुमञ्चमन्द्रिर तोरणमालासभासु समारूढम्।
